---
topic: פוליטיקה
date: 2023-01-12T18:16:54Z
hero_image: "/content/images/img_164ee5ccb206-1.jpeg"
title: hayut-levin-12-01-23&385285
article_title: הצהרת שר המשפטים לוין והתגובות לנאום נשיאת ביהמ״ש העליון חיות
author: חדשות ישראל
hero_image_description: ''

---
שר המשפטים וסגן ראש הממשלה, יריב לוין, הגיב ל[דברי נשיאת העליון חיות](https://newsil.vercel.app/news/hayut-levin-12-01-23-639582) בהצהרה לתקשורת.

#### הנאום המלא של לוין:

> הערב נפל דבר.
>
> מסתבר שקיימת בישראל מפלגה נוספת. מפלגה שלא התמודדה בבחירות שהתקיימו אך לפני חודשיים. ששמה את עצמה מעל הכנסת, מעל להכרעת העם.
>
> שמענו הערב רטוריקה מוכרת מהפגנות הדגלים השחורים. זו אותה אג'נדה פוליטית, זו אותה קריאה להבעיר את הרחובות.
>
> לא שמענו ממלכתיות, לא שמענו ניטרליות. לא שמענו עמדה משפטית מאוזנת.
>
> שמענו אמירות של פוליטיקאים המתסיסים מפגינים.
>
> ההצטרפות האוטומטית של כבוד נשיאת בית המשפט העליון, באותו המלל ממש, לדבריהם של יאיר את יאיר, יאיר לפיד ויאיר גולן, היא ההוכחה הטובה ביותר לאובדן הדרך של מערכת המשפט, ולצורך להחזיר אותה למקום בו הייתה בימיהם של ענקי המשפט לנדוי ואגרנט.
>
> אין דמוקרטיה מערבית מתוקנת בה השופטים בוחרים את עצמם ומתערבים בחוקי יסוד על דעת עצמם.
>
> אין באף מדינה דמוקרטית אחרת יועצים משפטיים שנמצאים מעל הממשלה ומחליטים במקומה.
>
> כפי שאמרה כבוד הנשיאה חיות, דמוקרטיה אינה רק שלטון הרוב. עיקרון חשוב זה והחובה להגן על זכויות המיעוט, עומדים גם עומדים ביסוד הרפורמה שהצגתי.
>
> הרפורמה כוללת, בין היתר, סמכות לבית המשפט העליון לפסול חוקים ברוב מיוחד ומעניקה לשופטים נציגות הולמת בוועדה לבחירת שופטים.
>
> אבל, דמוקרטיה אינה עריצות המיעוט, הכופה את ערכיו על הרוב באמצעות שליטתו במערכת המשפט. שלטון השופט הוא ההפך מדמוקרטיה מתוקנת.
>
> ההרפורמה שהצגתי תחזיר את ישראל להיות דמוקרטיה מערבית מתוקנת ככל שאר המדינות. היא תבטיח מערכת משפט מגוונת המשקפת את העם כולו. מערכת משפט הנהנית מאמון הציבור שאינה יורדת למגרש הפוליטי.
>
> אני מחוייב לקיים דיאלוג ושיח מקיפים עם נציגי כל חלקי העם כדי להגיע לתוצאה המאוזנת והטובה ביותר.
>
> מיליוני אזרחים, ואני בתוכם, נחושים להשיב את האיזון בין רשויות השלטון ולשקם את האמון במערכת המשפט בישראל.

תנועת הדגלים השחורים מסרה בתגובה לדברי לוין: ״רטוריקה של דיקטטור. לא תצליח להפוך את ישראל לדיקטטורה״.

#### ראש האופוזיציה, יאיר לפיד:

> חותם על כל מילה בדברי נשיאת בית המשפט העליון, השופטת אסתר חיות. "הדמוקרטיה איננה רק שלטון הרוב, הרוב לא נתן לאף אחד צ׳ק פתוח לעשות ככל העולה על רוחו". נתייצב יחד איתה במאבק על נשמתה של המדינה ונגד הנסיון לפרק את הדמוקרטיה הישראלית.

#### בתגובה לדברי לוין, אמר לפיד:

> לא ניתן לכם להחריב את הדמוקרטיה הישראלית. לא ניתן לכם להפוך את ישראל למדינה סוג ב. נתניהו חלש מידי כדי להגן על ישראל. אנחנו נעשה זאת בכל הכוח.

#### יו״ר הקואליציה, אופיר כץ:

> ‏נאום שלם על קץ הדמוקרטיה, וחיות לא חשבה לנכון להזכיר פעם אחת שהמערכת זקוקה לאיזה שהוא תיקון. ״פתוחים לביקורת״ זו סיסמה ריקה. הנאום הוכיח שני דברים: למה אמון הציבור במערכת בשפל, וכמה צריך לקדם את הרפורמה הזו.

#### שר המשפטים לשעבר, גדעון סער, צייץ:

> הנשיאה חיות, בנאום מצוין, היטיבה להסביר את הפגיעה החמורה בזכויות ובחירויות של אזרחי ישראל אם תמומש התוכנית לריסוק מערכת המשפט. כפי שהתרעתי במערכת הבחירות - זהו מהלך לשינוי המשטר בישראל. על כל אוהבי החירות - ללא הבדלי השקפה פוליטית - להתלכד למאבק למען עתיד ישראל.

#### שרת התחבורה, מירי רגב:

> ירדו המסכות, הכול מאה אחוז פוזיציה, מאה אחוז פוליטיקה, אין פה מלחמה על הצדק, יש קרב מאסף על שימור הכוח!

#### יו״ר העבודה, מרב מיכאלי, צייצה:

> מחזקת את נשיאת בית המשפט העליון, הנציגה הבכירה ביותר של הרשות השופטת, על האמת שאמרה בלי פחד. הרפורמה המתוכננת היא הפיכה משטרית מסוכנת ואנחנו נלחם בה עד חורמה. לא נשתוק, כי ארצנו משנה את פניה. קוראת לנשיאה להמשיך להאבק בתוכנית המסוכנת. הציבור איתך. אנחנו איתך.

#### שר האוצר, בצלאל סמוטריץ׳, צייץ:

> נאום הנשיאה חיות רק מוכיח את חיוניות הרפורמה לתיקון מערכת המשפט ולחיזוק הדמוקרטיה הישראלית.
>
> ההתנשאות, הדמגוגיה, ההתחפרות בעמדות, חוסר הסובלנות, רדידות הטיעונים והדיפת כל בדל של ביקורת - כפי ששמענו כעת גם בנאום, הביאו את אמון הציבור במערכת המשפט לשפל.
>
> הגיע הזמן ל Restart של תיקון.