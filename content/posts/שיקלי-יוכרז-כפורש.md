---
topic: פוליטיקה
date: 2022-04-07T14:46:06Z
hero_image: "/content/images/syxqw500r00_0_0_1280_720_0_x-large.jpg"
title: שיקלי יוכרז כפורש
article_title: בנט וסיעת ימינה החליטו להכריז על ח״כ עמיחי שיקלי כפורש
author: חדשות ישראל

---
אחרי שסילמן הודיעה על פרישתה מהקואליציה: ראש הממשלה נפתלי בנט וחברי סיעת ימינה החליטו להכריז על ח״כ עמיחי שיקלי כפורש. ימינה הודיעה על ההחלטה דקות לאחר ששיקלי המריא עם משלחת של איחוד הצלה למולדובה. למשלחת הצטרף גם ח״כ אביר קארה מימינה, ששמו עלה כפורש פוטנציאלי נוסף מימינה.

אם יוכרז שיקלי כפורש מסיעת ימינה, הוא לא יוכל לרוץ בבחירות הקרובות ברשימת מפלגה שמיוצגת כיום בכנסת, וייאלץ לרוץ במסגרת מפלגה עצמאית. 

#### ההודעה המלאה של ימינה:

**מאז מועד הקמת הממשלה בראשה עומדת סיעת ימינה, ועוד טרם הקמתה - בחר ח״כ שיקלי לתת גט כריתות לסיעה ולפעול בניגוד מוחלט לעמדותיה, תוך פעילות אקטיבית ומכוונת על מנת להכשיל את הסיעה, את הקואליציה ואת ממשלת ישראל.**

טרם הצבעת האמון בממשלה וכל שכן לאחריה, פעלו כל חברי הסיעה ושריה במטרה לקיים שיח פתוח והוגן עימו, מתוך רצון לאפשר לו ליטול חלק בפעילות הסיעה, הקואליציה ובהתוויית מדיניותן, תוך הקשבה ומתן כבוד לעמדותיו העצמאיות. אולם, מההתחלה ברור היה כי ח״כ שיקלי פועל בניגוד מוחלט לעמדות הסיעה ומתוך כוונה להכשיל את הקואליציה.

ח״כ שיקלי פעל באופן מקומם, על מנת להכשיל את פעילות הסיעה והקואליציה, כאשר לא נכח ברובן המוחלט של הצבעות הכנסת, בכדי להימנע מהצבעה כנגד עמדת הסיעה. בראיונות חוזרים בתקשורת הודה ח״כ שיקלי כי התנהלותו זו הינה מכוונת וטקטית במטרה לנסות להימנע מהכרזה עליו כפורש מסיעתו.

**במהלך מושב החורף, ח"כ שיקלי החל להצביע פעם אחר פעם כנגד עמדת הסיעה, כולל בהצבעה על חוק האזרחות שהוכרזה ע"י האופוזיציה כהצבעת אי אמון בממשלה.**

**בהצבעתו נגד חוק האזרחות פגע ח״כ שיקלי ביודעין בביטחון מדינת ישראל ובערכים הציוניים של מדינת ישראל, כפעולה אופוזיציונית מכוונת, נגד הממשלה ונגד סיעת ימינה.**

נציין כי ח״כ שיקלי, אשר לאורך חודשים מאז מועד השבעת הממשלה נעדר באופן עקבי מישיבות המליאה ומההצבעות בה, נכח במליאה לאורך 3 יממות רצופות בהן נערכו ההצבעות על חוקי התקציב וההסדרים – ובכל אחת מ-651 ההצבעות, הצביע באופן עקבי וללא כל חריג – בניגוד לעמדת הסיעה והקואליציה.

ח״כ שיקלי אף לקח חלק אקטיבי באירועים, הפגנות ובפעילויות מחאה כנגד הממשלה, סיעת ימינה וכנגד ראש הממשלה ויו״ר סיעתו, נפתלי בנט.

כך המשיך להתנהל ח״כ שיקלי בכל חודשי כהונת הכנסת הנוכחית עד לימים אלה.

לאור הדברים האמורים, הוחלט בסיעת ימינה לכנס את ועדת הכנסת בכדי להכריז על ח״כ עמיחי שיקלי כעל פורש מסיעת ימינה.

***

### הדיון בועדת הכנסת על בקשת ימינה להכריז על שיקלי כפורש יתקיים ב-25 באפריל בשעה 10:00 בבוקר.

#### המכתב שנשלח לח״כ שיקלי:

![](/content/images/img_0725.JPG)