---
topic: חדשות
date: 2023-01-03T10:08:57Z
hero_image: "/content/images/6a81794b-c558-43b0-bd2d-948236787948.jpeg"
title: second-gov-meeting
article_title: הממשלה אישרה את מינוי סגני השרים ואת הרכב הקבינט המדיני-ביטחוני
author: חדשות ישראל
hero_image_description: 'ישיבת הממשלה | צילום: חיים צח, לע״מ'

---
הממשלה החדשה התכנסה הבוקר לישיבתה השנייה, ובה אושרו מינויי סגני השרים במשרדים השונים. סגני השרים ייכנסו לתפקידם לאחר שתימסר הודעה לכנסת על מינויים. בנוסף אישרה הממשלה את הרכב ועדת השרים לענייני ביטחון לאומי - הקבינט המדיני-ביטחוני.

אחרי שלא הוזמנה לישיבת הממשלה הראשונה, הבוקר הודיעה היועצת המשפטית לממשלה, גלי בהרב-מיארה, כי גם היום לא תשתתף בישיבה.

## הרכב הקבינט המדיני-ביטחוני:

* ראש הממשלה, בנימין נתניהו - יו״ר הוודעה
* שר הביטחון, יואב גלנט
* שר המשפטים, יריב לוין
* שר החוץ, אלי כהן
* שר הפנים ושר הבריאות, אריה דרעי
* השר לביטחון לאומי, איתמר בן גביר
* שר האוצר, בצלאל סמוטריץ'
* השר לנושאים אסטרטגיים, רון דרמר
* שרת התחבורה, מירי רגב
* שר האנרגיה, ישראל כ״ץ
* שר החקלאות ופיתוח הכפר, אבי דיכטר

## סגני השרים שמינויים אושר בממשלה:

#### אבי מעוז

סגן שר במשרד ראש הממשלה

#### משה ארבל

סגן שר במשרד הפנים וסגן שר במשרד הבריאות

#### משה אבוטבול

סגן שר במשרד החקלאות ופיתוח הכפר

#### יעקבל טסלר

סגן שר במשרד התרבות והספורט

#### אורי מקלב

סגן שר במשרד ראש הממשלה וסגן שר במשרד התחבורה

#### מיכל וולדיגר

סגנית שר במשרד האוצר

***

**ראש הממשלה, בנימין נתניהו, אמר בפתח ישיבת הממשלה:**

> הממשלה הקודמת לא היתה מאוחדת סביב שום מטרה לאומית. הייתה להם רק מטרה אחת - למנוע את הרגע הזה. מעבר לכך, שום דבר.
>
> כל אחד משך לכיוון אחר והמדינה עמדה במקום. כתוצאה מכך, הצטברו בעיות רבות וחוסר מעש מוחלט של הממשלה הקודמת בתחומים רבים: בביטחון, במשילות, בכלכלה ובקידום השלום.
>
> הממשלה שלנו היא אחרת - והיא תפעל אחרת. אנחנו מאוחדים למען מטרות לאומיות ברורות ונפעל יחד לממשן כפי שלא נעשה שנים רבות במדינת ישראל.
>
> אנחנו מאוחדים קודם כל בנושא הביטחוני. אנחנו נפעל בצורה עוצמתית וגלויה במישור הבינלאומי נגד החזרה להסכם הגרעין - לא רק בשיחות עם מנהיגים מאחורי דלתיים סגורות, אלא גם באופן עוצמתי וגלוי מול דעת הקהל העולמית, שעכשיו ערה לפניה האמיתיות של איראן: המשטר האיראני שהורג אזרחים חפים מפשע באיראן ומחוצה לו.
>
> לצערי, בניגוד לדעה הרווחת שהסכם הגרעין המסוכן הזה ירד מהפרק - אחרי האירועים האחרונים באיראן, אני חושב שהאפשרות הזאת עדיין לא ירדה סופית מהפרק. ולכן, נעשה הכל כדי למנוע את החזרה להסכם הרע הזה שמוביל לאיראן גרעינית בחסות בינלאומית. כמו כן, אנחנו נפעל ביתר שאת למנוע התבססות איראנית-צבאית בסוריה ובמקומות אחרים ואנחנו לא מחכים.
>
> אנחנו מאוחדים גם בהחזרת הביטחון האישי וקיבלנו מנדט ברור מהציבור להשיב אותו. אנחנו נפעל בתקיפות נגד פורעי חוק באשר הם, כדי להחזיר את הביטחון האישי לכל אזרחי ישראל, יהודים וערבים כאחד. אנחנו מאוחדים בחיזוק המשילות וגם על כך קיבלנו מנדט ברור מהעם. לשם כך אנחנו נביא רפורמות שיגדילו את המשילות ויבטיחו את האיזון הנכון בין הרשויות.
>
> אנחנו מאוחדים במאבק ביוקר המחיה. אנחנו נפעל להקל על אזרחי ישראל שספגו עליות מחירים קשות בשנה האחרונה כתוצאה משילוב של האינפלציה העולמית וחוסר מעש מוחלט של הממשלה היוצאת שלא נקטה בצעדים המינימליים שהיו יכולים להקל, ואפילו למנוע, את המצב שהתרחש. אמש קיימתי דיון כלכלי ראשון עם שר האוצר, שר הכלכלה ופרופ׳ אבי שמחון על צעדי החירום המיידים שננקוט בעניין זה בימים הקרובים.
>
> אנחנו מאוחדים בהרחבת מעגל השלום, דבר שאני בטוח מאחד את כל אזרחי ישראל. אחרי שהבאנו ארבעה הסכמי שלום היסטוריים בארבע חודשים, לצערי הממשלה היוצאת לא הצליחה להרחיב מעגל זה בשנים האחרונות. אנחנו נחושים גם להעמיק את הסכמי השלום הקיימים עם שש מדינות ערב וגם להוסיף להם פריצות דרך היסטוריות עם מדינות ערב נוספות באיזור.
>
> יש לנו הרבה מה לעשות ואין לנו זמן לבזבז״.