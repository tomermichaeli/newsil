---
topic: פוליטיקה
date: 2023-01-12T13:27:59Z
hero_image: "/content/images/photo-2023-01-07-20-00-04.jpg"
title: protests-12-1-23&4392847
article_title: 'המשטרה הזהירה מהפרות סדר בהפגנות במוצ״ש; הדגלים השחורים תקפו: ״עושים
  דה לגיטימציה למחאה״'
author: חדשות ישראל
hero_image_description: 'ההפגנה נגד הממשלה בכיכר הבימה, בשבוע שעבר | צילום: דובי עופר'

---
בשבוע שעבר השתתפו אלפים בהפגנה נגד הממשלה והרפורמה המתוכננת במערכת המשפט. ההפגנה החלה בכיכר הבימה ובהמשך יצאו המוחים לצעדה ברחובות תל אביב, ואף חסמו את התנועה בנתיבי איילון.

לקראת ההפגנות המתוכננות גם השבוע בתל אביב ובירושלים, התקיימה היום הערכת מצב במשטרה יחד עם השר לביטחון לאומי, איתמר בן גביר.

המשטרה הודיעה כי מתמונת המודיעין עולה חשש להפרות סדר במהלך ההפגנות, וקראה למארגנים ולמפגינים לפעול על פי החוק. המשטרה הבהירה כי היא פועלת לאפשר את קיום המחאות, אך הדגישה שלא תאפשר הפרה של הסדר הציבורי או שימוש בסמלים נאציים.

#### הודעת המשטרה:

> בהמשך להערכת המצב השבועית שנערכה היום בעיר באר שבע עם השר לביטחון לאומי , פורום משתתפי הערכת המצב דן, בין היתר, בנושא המחאה הצפויה במוצאי שבת הקרובה בתל אביב ובירושלים.
>
> משטרת ישראל תבטיח קיומה של המחאה וזו זכותו של כל אזרח להביע את עמדתו. זו זכות בסיסית של כל אדם במדינה דמוקרטית, אך לצד זאת מתמונת המודיעין עלה חשש להפרות סדר.
>
> על מנת שנוכל להבטיח את שלום הציבור ואת קיומה המלא של המחאה, שבה משטרת ישראל וקוראת למארגני המחאה ולמשתתפים לשמור על הסדר ולאפשר את קיומן של המחאות כחוק.
>
> בתוך כך, משטרת ישראל השלימה את הערכותה המבצעית.
>
> כוחות המשטרה יהיו פרוסים על מנת לאפשר את חופש המחאה לכלל האזרחים, לשמור על בטחון הציבור והסדר הציבורי.
>
> המשטרה שבה ומדגישה, כי היא פועלת לאפשר את קיומן של מחאות לכלל המפגינים, אך יחד עם זאת לא תאפשר כל הפרה של הסדר הציבורי ולא תאפשר שימוש בסמלים נאציים.
>
> משטרת ישראל תפעל נגד כל ניסיון להפר את הסדר הציבורי או לפגוע בקיומן התקין של המחאות כחוק.

תנועת הדגלים השחורים, מהארגונים המובילים את המחאה, הגיבה בחריפות להודעת המשטרה, וטענה כי מדובר בניסיון לעשות דה לגיטימציה להפגנות.

![](/content/images/photo-2023-01-07-20-46-37.jpg)

###### ההפגנה במוצ״ש | צילום: יניב גורליק

#### הודעת הדגלים השחורים:

> נראה כי רוחו של העבריין המורשע בן גביר שורה על המשטרה שמנסה לעשות דה-לגיטימציה למחאה דמוקרטית ולצייר אותה כאלימה. אנו קוראים לציבור הרחב להגיע ולהפגין נגד ההפיכה המשטרית ולהתעלם לחלוטין משקרי המשטרה. נזכיר למפכ״ל ולדובר המשטרה כי הם עובדים תחת החוק ולמען הציבור והם אינם משרתיו של בן גביר.

שר הביטחון לשעבר, בני גנץ, הודיע שיצטרף להפגנה במוצ״ש וקרא למפגינים לפעול על פי החוק, לא להביא שלטים מסיתים ולא להיגרר לפרובוקציות. זמן קצר אחרי הודעתו של גנץ, גם ראש האופוזיציה לפיד הודיע שישתתף בהפגנה.

#### גנץ:

> במוצאי שבת אגיע להפגנה החשובה בהבימה.
>
> הכוונות של הקואליציה ונתניהו לבצע הפיכה משטרית, באופן מהיר ובהול, תוך פגיעה בערכים הבסיסיים ביותר של מגילת העצמאות וסירוב להידברות למען הסכמות רחבות- מסוכנת למדינת ישראל.
>
> הושטנו יד להידברות, והיא עודנה מושטת - אך לא נוותר וניאבק בכל האמצעים החוקיים כדי למנוע את הצעדים הקיצוניים האלו. אני קורא לכם להגיע במוצ״ש לרחבת הבימה עם דגלי ישראל, לנהוג לפי חוק, ללא שלטים מסיתים, ולא להיגרר לפרובוקציות שרק יפגעו במאבק. זהו לא מרי אזרחי - זו חובה אזרחית״