---
topic: חדשות
date: 2022-12-28T12:39:39Z
hero_image: "/content/images/sarah-dorweiler-9Z1KRIfpBTM-unsplash.jpg"
title: government tomorrow
article_title: 'ההסכמים הקואליציוניים נחתמו והוגשו לכנסת, נתניהו החל להודיע לחברי
  הליכוד על תפקידיהם: העדכונים לקראת השבעת הממשלה מחר'
author: חדשות ישראל
hero_image_description: ''

---
בליץ החקיקה הושלם, ההסכמים נחתמו וחלוקת התפקידים בעיצומה: הקואליציה החדשה בהשלמות אחרונות לקראת השבעת ממשלת נתניהו ה-6 מחר.

#### השבעת הממשלה – סדר היום

הוועדה המסדרת התכנסה הבוקר ופרסמה את סדרי הדיון מחר בכנסת:

* מליאת הכנסת תיפתח בשעה 11:00 והוסכם כי יתקיים דיון משולב של בחירת יו״ר הכנסת והשבעת הממשלה. זאת לאחר שהיו״ר הזמני, יריב לוין, הגיש אתמול את התפטרותו מהתפקיד לקראת מינויו הצפוי לשר המשפטים
* רה״מ המיועד נתניהו יציג את קווי היסוד של הממשלה ואת חלוקת התפקידים
* לאחר מכן ינאם יו״ר האופוזיציה המיועד יאיר לפיד, במשך לא יותר מ-15 דקות
* אחר כך יתקיים דיון סיעתי, בו כל סיעות הבית יקבלו 9 דקות. כל אחת מסיעות האופוזיציה תקבל עד 15 דקות נוספות, אותן יוכלו לחלק בין כמה דוברים
* בתום הדיון תתקיים הצבעה על בחירת יו״ר הכנסת, בה צפוי להיבחר ח״כ אמיר אוחנה מהליכוד, שמועמדותו אושרה הבוקר פה אחד בסיעה
* היו״ר הנבחר ינהל את המשך הישיבה ובמסגרתה - הצבעת אמון בממשלה. לאחר מכן תתקיים השבעת הממשלה והשרים
* ישיבת המליאה צפויה להסתיים עד השעה 17:00