---
topic: פוליטיקה
date: 2022-11-23T16:21:58Z
hero_image: ''
title: הציונות הדתית נגד הליכוד
article_title: 'הציונות הדתית: ״הליכוד מנסה לרמוס, להשפיל ולהקטין אותנו; מציעים להתחיל
  לנהל משא ומתן רציני״ | הליכוד: ״בצלאל, ביום של פיגועי טרור רצחניים — עזוב את הג׳ובים״'
author: חדשות ישראל

---
המשא ומתן בין המפלגות שירכיבו את הקואליציה הבאה עדיין נראה רחוק מסיום, למרות פרסומים שונים על הסכמות סביב חלק מהתיקים. הציונות הדתית מפרסמת הערב הודעה ארוכה ומלאה בהאשמות נגד הליכוד ונתניהו. בהודעה טוענת המפלגה כי למרות הסכמתה להתפשר בנושאים רבים, הליכוד ממשיך לדרוש ויתורים נוספים.

#### ההודעה המלאה:

> האמת, קשה לרדוף כל יום אחרי עשרות ספינים שקריים שהליכוד מוציא מגמתית לעיתונאים. אנחנו בכלל מאמינים שנכון לנהל מו"מ בחדר ולא בתקשורת.
>
> אבל הליכוד החליט למרבה הצער לקבוע פגישות משא ומתן בקושי אחת לשלושה ימים ובין לבין לתדרך ולהספין כדי להכפיש ולהקטין אותנו, ולשלוח גדודי צייצנים ו"פרשנים" לשקר, לקלל ולגדף בוולגריות. והיום כבר יריב לוין, שאמור לנהל את המו"מ, יצא לתקשורת בקולו בהאשמות שווא, אז אין מנוס מלענות. פשוט כי אתם צריכים לדעת את האמת.
>
> אז בואו נעשה סדר גם בסוגיית התיקים מול כמה ספינים שרצים:
>
> ביקשנו את תיקי ביטחון, חינוך ודתות.
>
> נתניהו ביקש שנרד מביטחון וניקח אוצר עם אחריות על ההתיישבות והמנהל האזרחי - הסכמנו.
>
> ביקש שנעשה רוטציה על אוצר מול פנים ותחבורה של דרעי - הסכמנו.
>
> ביקש שנוותר על חינוך ונסתפק באחריות על חינוך דתי - הסכמנו.
>
> ביקשנו דתות, ביקשו שנוותר ונגיע להסכמות עם דרעי - הסכמנו.
>
> ואתמול בלילה.
>
> חזר בו מכל ההסכמות.
>
> לא אחריות מלאה על מנהל אזרחי.
>
> לא רוטציה עם תחבורה.
>
> לא אחריות על חינוך דתי.
>
> לא חלוקה בהסכמות על הדתות.
>
> אז מי פה רוצה להקים ממשלה ומוותר ופרגמטי.
>
> ומי פה מטרתו לרמוס להשפיל ולהקטין את הציונות הדתית?!
>
> אנחנו מציעים לליכוד להתחיל לנהל משא ומתן רציני.
>
> ולכל אלה שמאיצים בנו לוותר על הכל, לסגור בכל מחיר ולהקים ממשלה מיד, קחו בחשבון שיש לנו ארבע שנים לעבוד. טעות להסתכל על הדברים דרך הכמה ימים האלה. מה שנבנה נכון עכשיו יעבוד טוב ארבע שנים, אם נילחץ היום נצטער ארבע שנים על הפספוס.
>
> ואלה שאומרים לנו להיכנס בלי להגדיר כלום ו"הכל יהיה בסדר" אנחנו רק שאלה - זה הרי לא היה בסדר למעלה מעשור. הבטחנו שהפעם זה יהיה אחרת ואנחנו עומדים על כך שכך יהיה. בביטחון, במשילות, בהתיישבות, בתיקון מערכת המשפט, בזהות היהודית ועוד. בשביל זה עבדתם קשה במערכת הבחירות הזו ובשביל זה הלכתם לקלפי והצבעתם לנו. שלחתם אותנו למשימה ואנחנו מתכוונים בעזרת השם לעמוד בה.
>
> יש לנו הזדמנות היסטורית לשינוי ואסור לנו לפספס אותה.
>
> אנחנו הולכים עם נתניהו והליכוד ולא חושבים שאחרי השנתיים האחרונות אנחנו צריכים להוכיח את זה. אבל אנחנו לא נותנים שיק פתוח ולא הולכים על עיוור. קואליציה בנויה על שותפות והסכמות.
>
> אנחנו מוותרים ומתפשרים המון, אבל יש לנו קווים אדומים שעליהם גם אתם לא רוצים שנוותר, ואם נוותר עליהם תכעסו עלינו ארבע שנים, ובצדק.
>
> אז תנו אמון וגם אם זה יקח עוד קצת זמן (תמיד יש מו"מ ואף פעם לא קמה ממשלה מהר יותר) תאמינו לנו שיהיה בסדר. לא ניכנע לתכתיבים ולהכפשות, לא נילחץ ולא נוותר על הדברים החשובים.
>
> אנחנו מצטערים על המתקפה הפרועה וחסרת הרסן נגדנו. זהו עוד ניסיון להשפיל ולרמוס את הציונות הדתית ולזלזל באידיאולוגיה ובערכים שלשמם נבחרנו.
>
> בלי כלים לעשיה לא נצליח לשנות את מה שהיה בעשור האחרון באובדן המשילות, שחיקת ההרתעה, מערכת המשפט והזהות היהודית.
>
> אין לנו עניין בהתכתשויות הדדיות. זה הזמן להרכיב ממשלת ימין ולהשיב את הביטחון לאזרחי ישראל.
>
> נעמוד על דרישותינו כדי להבטיח שמי שבחר ימין באמת יקבל ימין.

#### הליכוד הגיב בפנייה לסמוטריץ׳:

> ״בצלאל, ביום של פיגועי טרור רצחניים שבו הציבור מצפה להקמת ממשלה שתחזיר את הביטחון לאזרחי ישראל - עזוב את הג׳ובים ובוא לחתום עוד הערב על הקמת ממשלת ימין על מלא״.