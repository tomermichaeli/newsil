---
topic: ביטחון
date: 2022-12-20T10:09:04Z
hero_image: "/content/images/shabac.png"
title: נעצרו חשודים בגניבה מבסיס צהל
article_title: 'הותר לפרסום: שב״כ והמשטרה עצרו 8 חשודים שפרצו לבסיס צה״ל בדרום וגנבו
  תחמושת'
author: חדשות ישראל
hero_image_description: ''

---
במסגרת חקירת הפריצה לבסיס ״שדה תימן״ בדרום וגניבת תחמושת רבה, שב״כ והמשטרה עצרו 8 בדואים תושבי הנגב שהיו מעורבים במקרה. בימים הקרובים צפויה פרקליטות מחוז דרום להגיש נגדם כתבי אישום.

#### הודעת המשטרה ושב״כ

> **בפעילות משותפת של שירות הביטחון הכללי ומחלק פח"ע בימ״ר נגב של משטרת ישראל, בחודשיים האחרונים נעצרו לחקירה שמונה אזרחים ישראלים, תושבי היישוב תראבין א-סאנע שבפזורה הבדואית בנגב, בחשד לפריצה לבסיס צה"ל בדרום, במהלכה נגנבו עשרות אלפי פריטי תחמושת קליעית מבונקר בבסיס, תוך הסבת נזק לגדר הבסיס ולמבנה הבונקר.**
>
> מאמץ חקירתי משולב של כלל כוחות הביטחון הביא לפענוח הפרשייה ולמעצרם של המעורבים, תוך מיצוי חקירתי בחשד לגניבת אמל״ח מבסיסי צה״ל.
>
> במסגרת החקירה של השב״כ והמשטרה, עלה כי הפריצה לבסיס צה"ל בוצעה על ידי מספר מעורבים, ביניהם הרון א-סאנע, מאמון א-סאנע, מחמד א-סאנע וחמד א-סאנע. החשודים הגיעו באישון לילה לבסיס 'שדה תימן' בנגב, חתכו את גדר הבסיס, וגנבו מבונקר צבאי עשרות ארגזי תחמושת. חמד א-סאנע, ומעורב נוסף, עבדול כרים א-סאנע, אף היו מעורבים באירוע פריצה נוסף לבסיס.
>
> מחומרי החקירה שהצטברו בשב״כ ובמחלק פח"ע ביחידה המרכזית מרחב נגב, עלה כי בהמשך, פעלו עבדול כרים א-סאנע וטארק א-סאנע על מנת למכור את התחמושת לגורמים נוספים.
>
> כאמור, במהלך הפעילות הסמויה נעצרו שני חשודים נוספים, עסמת אבו ע׳ליון ואודאי אבו סריחאן, תושבי תל שבע אשר רכשו את התחמושת מידי החשודים. במהלך חקירתם הודו במיוחס להם ואף הסגירו חלק מהתחמושת שנגנבה לידי כוחות הביטחון.
>
> עוד עלה בחקירה כי כלל העצורים ביצעו גם עבירות שונות בנשק, לצד עבירות פליליות רבות.
>
> במהלך התקופה נעצרו 2 חשודים נוספים, תושבי תראבין א-סאנע בחשד למעורבותם אף הם באירוע ההתפרצות יחד עם האחרים.
>
> עם תום חקירותיהם בשב"כ ובמחלק פח"ע בימ״ר נגב של משטרת ישראל, הוגשו השבוע הצהרות תובע ובימים הקרובים צפויה להגיש פרקליטות מחוז דרום כתבי אישום בעניינים.
>
> שירות הביטחון הכללי ומשטרת ישראל רואים בחומרה רבה כל מעורבות של אזרחים ישראלים בפעילות ביטחונית, לרבות פריצה לבסיסי צה"ל וגניבת תחמושת וציוד צבאי, אשר עשויים להגיע לידי גורמי טרור, וישמשו לביצוע פעילות טרור כנגד ישראלים.