---
topic: מדיני
date: 2021-08-14T12:00:17+03:00
hero_image: "/content/images/36806093_303.jpg"
title: משבר ביחסי ישראל-פולין
article_title: 'בעקבות אישור החוק המגביל תביעות רכוש של ניצולי שואה: שר החוץ לפיד
  הורה לנציג הישראלי בוורשה לחזור להתייעצויות'
author: חדשות ישראל

---
**נשיא פולין אישר היום את חוק הרכוש שיגביל תביעות רכוש של ניצולי שואה.**

שר החוץ לפיד הורה הערב לממונה על השגרירות בוורשה לחזור מיד לישראל להתייעצויות ללא הגבלת זמן. השגריר החדש לפולין, שאמור היה לצאת בקרוב לוורשה, לא ייצא לפולין בשלב זה.

משרד החוץ ימליץ לשגריר פולין בישראל להמשיך את חופשתו בארצו. לפיד: ״כדאי שינצל את הזמן העומד לרשותו, כדי להסביר לפולנים מה משמעות השואה בעיני אזרחי ישראל ועד כמה לא נסבול זלזול בזכר הנספים ובזיכרון השואה. זה לא ייעצר כאן.״

שר החוץ הוסיף: ״אנחנו מקיימים שיחות תיאום עם האמריקאים על דרכי תגובה בהמשך. פולין הפכה הערב למדינה אנטי דמוקרטית, לא ליברלית, שאינה מכבדת את הטרגדיה הגדולה ביותר בהיסטוריה האנושית. לעולם אסור לשתוק. ישראל והעם היהודי בוודאי לא ישתקו.״

ראש הממשלה נפתלי בנט: ״ישראל רואה בחומרה את אישור החוק שמונע מיהודים לקבל פיצוי על רכוש שנגזל מהם בתקופת השואה, ומצרה על העובדה שפולין בוחרת להמשיך לפגוע במי שאיבדו את עולמם. מדובר בהחלטה מבישה ובזלזול מחפיר בזיכרון השואה. זהו צעד חמור שישראל לא תוכל לעמוד מולו בשוויון נפש.״

בהודעת משרד החוץ הפולני נאמר: ״הצעדים שנקטה ישראל פוגעים קשות ביחסים בין המדינות, נגיב בצעדים פוליטיים ודיפלומטיים מתאימים״.