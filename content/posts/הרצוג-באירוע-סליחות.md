---
topic: חדשות
date: 2022-09-28T18:27:33Z
hero_image: "/content/images/img_5365.PNG"
title: הרצוג באירוע סליחות
article_title: 'הנשיא הרצוג באירוע סליחות: ״חושש מאלימות שתסתיים ביריות״'
author: חדשות ישראל

---
## נשיא המדינה יצחק הרצוג נאם הערב (רביעי) באירוע סליחות שהתקיים בבית הנשיא, והביע דאגה מהאלימות הפוליטית בארץ בתקופה האחרונה:

"קהל נכבד, הערב, המפגש המסורתי והמבורך של אמירת הסליחות במשכן נשיאי ישראל, מתקיים במוצאי צום גדליה – יום טראגי בהיסטוריה היהודית, שמציין רצח פוליטי נורא שנחקק בתולדות עמנו. רק אתמול ביקשנו בבתי הכנסת: "אבינו מלכנו... כלה שנאת חינם מתוכנו". **אנחנו בימי טרום בחירות בישראל. אני לא מתכוון להיות פוליטיקלי קורקט או מנומס במיוחד. אני מוטרד ומודאג. התקריות האלימות בימים ובשבועות האחרונים מדירות שינה מעיניי**.

**האלימות גואה ועולה. אלימות מילולית – האשמות בבגידה, השוואות לנאצים, איומים וקללות – במרחב הציבורי וברשתות החברתיות. אלימות מילולית אף פעם לא נשארת כזו. למרבה החרדה אנחנו רואים שמילות הנאצה הופכות לאלימות פיזית. לאגרופים, לתקיפות, לדם שנשפך.**

**אי אפשר שלא לחשוש בחרדה: מה השלב הבא? סכינים? יריות? נפגעים בנפש חלילה? הרי כבר היינו בסרט הזה, והפעם אסור לנו לשתוק. אני מגנה בתוקף את התופעות האלימות האלה. ואומר לכולנו – לפני פוסט הנאצה הבא, לפני ציוץ או טוקבק מלא שנאה, לפני שמתעמתים, תוקפים ומכים, עצרו! אל תבואו אחר כך עם בקשות הסליחה וההתנצלויות, עצרו עכשיו! לפני שיהיה מאוחר מדי!**

אני קורא לעם בישראל ולמנהיגים מכל קצוות הקשת הפוליטית: השמיעו קול מתון ואחראי. אל תתנו לקולות הקיצוניים והאלימים להוביל אותנו לתהומות של שנאה. אסור שנראה כאויב – את מי שחושב אחרת מאיתנו.

כמובן שלמחלוקות יש מקום חשוב בתוכנו, ובלבד שהן מתקיימות בכבוד. בואו נַרְאֶה שיש דרך להגיע להכרעות חשובות, בלי לפרק את הבית. בואו נזכור שיש לנו מדינה לחיות בה יחד גם ביום שאחרי הבחירות. ונזכור תמיד, כולנו כאן יחד, ולא הולכים לשום מקום. חיים ביחד, וחולמים ביחד, ומגשימים ביחד."

#### שידור חי מאירוע הסליחות בבית הנשיא:

<iframe src="https://www.facebook.com/plugins/video.php?height=314&href=https%3A%2F%2Fwww.facebook.com%2FIsaacHerzog%2Fvideos%2F1228096288045164%2F&show_text=false&width=560&t=0" width="560" height="314" style="border:none;overflow:hidden" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share" allowFullScreen="true"></iframe>