---
topic: ביטחון
date: 2021-11-18T13:25:31Z
hero_image: "/content/images/kbg_gpo20002-scaled.jpg"
title: עובד בביתו של שר הביטחון נעצר בחשד לריגול
article_title: עובד בביתו של שר הביטחון גנץ נעצר בחשד שהציע שירותי ריגול לאיראן
author: חדשות ישראל

---
במסגרת פעילות משותפת של שירות הביטחון הכללי ומשטרת ישראל במהלך חודש נובמבר, נעצר לחקירה עומרי גורן, תושב לוד אשר הועסק בעבודות משק בית וניקיון בביתו של שר הביטחון גנץ.

בחקירה עלה כי גורן פנה באמצעות הטלגרם לקבוצת ההאקרים “Black Shadow” המזוהה עם איראן והציע לסייע לה בדרכים שונות, נוכח גישתו לבית השר. בין היתר, העלה אפשרות לשתול תוכנת נוזקה אשר תאפשר נגישות למחשב המשמש את השר. כוונה זו סוכלה מבעוד מועד לאור מעצרו.

בנוסף התברר, במהלך החקירה, כי בכדי להוכיח יכולת ורצינות עומרי צילם מספר פריטים במקומות שונים בבית השר, אותם שלח לגורם האמור, ובהם תמונות מחשבים של השר. נוכח אמצעים ונהלי אבטחת המידע בבית השר, גורן לא נחשף לחומרים מסווגים, ובהתאם לא היו חומרים כאלו שהועברו ממנו לגורמים עימם יצר קשר.

בתום החקירה הוגש ע״י פרקליטות מחוז מרכז לבית המשפט המחוזי בלוד כתב אישום המייחס לנאשם עבירת ריגול.

לצד ההצלחה בסיכול, הוחלט בשב״כ לקיים תחקיר בנוגע לתהליכי הבדיקה, מתוך מטרה לצמצם האפשרות להישנות מקרים מסוג זה בעתיד.