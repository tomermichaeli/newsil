---
topic: ביטחון
date: 2022-04-05T17:30:32.000+00:00
hero_image: "/content/images/img_a4515d9c3678-1.jpeg"
title: אושרו הקלות לפלסטינים לרגל הרמדאן
article_title: 'לאחר הערכת מצב ביטחונית בראשות שר הביטחון: מתאם פעולות הממשלה בשטחים
  מודיע על הצעדים שאושרו לרגל הרמדאן | גנץ שוחח עם אבו מאזן'
author: חדשות ישראל

---
היום (ג׳) התקיימה הערכת מצב ביטחונית בראשות שר הביטחון בני גנץ, ובהשתתפות הרמטכ״ל אביב כוכבי, ראש אמ״ץ, ראש אמ״ן וסגן ראש השב״כ. מתאם פעולות הממשלה בשטחים, האלוף רסאן עליאן הודיע כי שר הביטחון גנץ אישר כניסה של פלסטינים להר הבית לתפילות יום השישי. תתאפשר כניסת נשים בכל הגילאים וילדים עד גיל 12 ללא צורך בהיתר קיים. הכניסה לגברים בגילאי 50 ומעלה תתאפשר ללא היתר קיים, ולגברים בגילאי 40 ומעלה הכניסה תהיה בכפוף להיתר קיים.

בנוסף אושרו ביקורים בישראל של משפחות פלסטיניות מקרבה ראשונה, בימים ראשון עד חמישי.

בשבוע הבא תתקיים הערכת מצב נוספת בראשות שר הביטחון, ובהתאם למצב הביטחוני יוחלט האם לאשר הרחבה של הצעדים לאישור יציאה לביקורי משפחות.

מתאם פעולות הממשלה עדכן את בכירי הרשות הפלסטינית על הצעדים שאושרו.

במהלך החודש יורחבו שעות הפעילות במעברים בכדי לתת מענה מיטבי למבקרים.

בשל הקורונה, בשנתיים האחרונות לא ניתנו הקלות ברמדאן.

שר הביטחון גנץ שוחח הערב עם יו״ר הרשות הפלסטינית אבו מאזן. גנץ בירך את אבו מאזן לרגל חודש הרמדאן ואמר כי החגים צריכים להיות זמן של שלום ושלווה, ולא של טרור, וכי ישראל רואה בחומרה את הפיגועים שגבו את חייהם של 11 בני אדם, ותמשיך לפעול בעוצמה למניעת פגיעה באזרחים ובכוחות הביטחון.  
גנץ הביע את הערכתו על הגינוי שהוציא אבו מאזן לפיגוע בבני ברק והדגיש כי ישראל נכונה להרחיב את הצעדים בחודש הרמדאן ולאחריו, ככל שהיציבות הביטחונית תאפשר זאת. 