---
topic: ביטחון
date: 2021-09-26T15:36:22Z
hero_image: "/content/images/img_4069.JPG"
title: פציעת הלוחמים באזור ג׳נין
article_title: קצין ולוחם מיחידת דובדבן נפצעו קשה מירי במהלך מבצע מעצרים נגד תשתית
  טרור של חמאס באזור ג׳נין
author: חדשות ישראל

---
#### דובר צה״ל:

כחלק מפעילות מודיעינית ומבצעית מתמשכת של פיקוד המרכז, אגף המודיעין, שב״כ, ימ״מ וימ״ס איו״ש, ברצף מבצעים בשבועות האחרונים כנגד תשתית צבאית חמושה של ארגון הטרור חמאס, פעלו הלילה הכוחות למעצר מבוקשים בחמישה מבצעים שונים במרחב יהודה ושומרון. במהלך הפשיטות הליליות על מוקדי הטרור נהרגו לפחות חמישה מחבלים ונפצעו נוספים, נלכדו מספר מחבלים ונתפסו נשקים ואמצעי לחימה. המבצע נוהל מתוך החפ"ק המשותף לצה״ל, שב״כ והימ״מ.   
  
בפעילות סמוך לכפר בידו שבמרחב החטיבה המרחבית ״בנימין״, במהלך חילופי אש בין כוחות ימ״מ למספר פעילי חמאס, נהרגו שלושה מחבלים. כמו כן, נעצרו באזור ג׳נין שבמרחב החטיבה המרחבית ״מנשה״ חמישה מחבלים נוספים החשודים כחברים באותה התשתית שתכננה לבצע פעילות טרור.  
  
במהלך מעצר מבוקש על ידי כוח מיחידת דובדבן בכפר בורקין, התפתח קרב יריות מטווח קצר בחצר הבית, במהלכו נפצעו קצין ולוחם צה״ל, סרן ד׳ ורס״ל י׳, באורח קשה כאשר הסתערו לעבר המחבל. נבדקת גם האפשרות כי נפגעו מאש כוחותינו במהלך הלחימה. המחבל נעצר, ונתפסו בזירה מספר אמצעי לחימה ששימשו את המבוקשים. כוחות רפואה העניקו לפצועים בשטח טיפול מציל חיים ולאחר מכן פינו אותם במסוק לקבלת טיפול רפואי בבית החולים רמב"ם.  
  
זמן קצר לאחר מכן, בוצע ירי לעבר כוח של יחידת המסתערבים של משמר הגבול שפעל בבורקין. הכוח הגיב בירי וניטרל את המחבלים שירו מטווח קצר לעבר הכוחות. הנשק מסוג קרלו שממנו בוצע הירי, הועבר לטיפול כוחות הביטחון. בנוסף, עצר הכוח מחבל נוסף שביצע ירי מרכב חולף לעבר הכוחות.  
  
פעילים נוספים שהיו חלק מתשתית הטרור נמצאים בעיצומה של חקירת שב״כ.  
  
בהמשך לאירועים, הרמטכ״ל רב-אלוף אביב כוכבי ביקר היום בחטיבה המרחבית ״מנשה״. במהלך הביקור קיים הערכת מצב, בה נדונו ההתפתחויות האחרונות בגזרה ומוכנות הכוחות לתרחישים השונים, בהשתתפות מפקד פיקוד המרכז, אלוף יהודה פוקס, מפקד אוגדת יהודה ושומרון, תת-אלוף יניב אלאלוף, מפקד החטיבה המרחבית ״מנשה״, אלוף-משנה אריק מויאל, מפקד הימ״מ, ניצב-משנה ח׳ ומפקדים נוספים. 

#### מדברי הרמטכ״ל כוכבי:

קודם כל יש כאן הישג משמעותי, לילה עם סדרת סיכולים חשובה ביותר שמנעה להבנתנו פיגועים משמעותיים.  
אלו פיגועים שיכלו לצאת לירושלים, לנתניה, לתל אביב, לעפולה ולכל מקום אחר.  
זה הישג מודיעיני מבצעי וזה שיתוף פעולה יוצא מן הכלל של צה״ל, שב״כ, ימ״מ - יישר כוח לכולם.  
צריך לזכור ולהזכיר לכולנו שהסיכולים האלה מתבצעים עשרות פעמים מדי שבוע. זה מה שמייצר למדינת ישראל הגנה אבטחה וביטחון באזור יהודה ושומרון וזה לא רק באזור הזה.  
יש פה מה לתחקר ומה ללמוד כמו כל פעילות מבצעית אבל דבר אחד ברור - יש פה חתירה למגע ויש פה תוצאה מבצעית של פגיעה שסיכלה בצורה מאוד רצינית את הרשת הזו שפעלה בכל מרחב מנשה ובנימין. הלוחמים באירוע פעלו במקצועיות ובאומץ רב. מכאן אני שולח איחולי החלמה ללוחמים הפצועים מההיתקלות הלילה, נמשיך לפעול כל העת בכל זירה וגזרה, על מנת להבטיח הגנה לאזרחי מדינת ישראל.