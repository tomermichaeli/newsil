---
topic: פוליטיקה
date: 2022-12-15T14:19:28Z
hero_image: "/content/images/img_9611-1.jpeg"
title: היועמשית נגד הקואליציה
article_title: 'היועמש״שית נגד החוקים שמקדמת הקואליציה המיועדת: ״בליץ החקיקה עלול
  לשבש את מערכת האיזונים והבלמים בין רשויות השלטון, נישאר דמוקרטיה בשם אך לא במהות״'
author: חדשות ישראל

---
היועצת המשפטית לממשלה, גלי בהרב מיארה, נאמה בכנס חיפה למשפט שנערך באוניברסיטת חיפה ותקפה את ״בליץ החקיקה״ שמקדמת הקואליציה המויעדת:

> הצעות החקיקה הנדונות בימים אלה - מה שמכונה לצערי ״בליץ״ החקיקה - אינן עומדות כל אחת בפני עצמה. התמונה הגדולה חשובה. צבר ההצעות שעל הפרק, בוודאי אם ימומש בחופזה, שלא מתוך ראייה כוללת וארוכת טווח, עלול לשבש את מערכת האיזונים והבלמים בין רשויות השלטון.
>
> איני חולקת על חשיבותה של חשיבה ביקורתית ביחס למבנה המשטרי הקיים. שינויים הם לעיתים מחויבי המציאות. אך הרעיון לפיו נכון או ניתן לבצע שינוי עמוק במארג המשטרי באבחת חרב, שגוי בעיני. שינוי משטרי מהותי דורש חשיבה מעמיקה ושיקול דעת מושכל.
>
> אין מחלוקת כי הדרג הנבחר הוא זה שצריך למשול. זהו העקרון הדמוקרטי היסודי. משילות אפקטיבית חיונית לשגשוג המדינה ולמימוש רצון הבוחר. לא רק שאיננו כופרים בכך, אנו גם נסייע לממשלה בכך. זהו תפקידנו. אך ללא ביקורת שיפוטית וייעוץ משפטי עצמאי, ניוותר עם עקרון שלטון הרוב בלבד. הא ותו לא. דמוקרטיה בשם, אך לא במהות. מי שמבקש לערוך שינוי במערך האיזונים והבלמים הישראלי, צריך להבהיר כיצד לשיטתו ירוסן כוחו של הרוב מפני פגיעה במיעוט.
>
> פוליטיזציה של מערכת אכיפת החוק תוביל לפגיעה קשה בעקרונות הבסיסיים ביותר של שלטון החוק - שוויון, היעדר שרירותיות והיעדר משוא פנים. אם תיווצר, ולו תחושה, של פוליטיזציה של מערכת אכיפת החוק, תהיה זו מכה אנושה ליכולתה לתפקד ופגיעה קשה באמון הציבור. במדינה דמוקרטית לא ראוי לשנות את מערכת היחסים שבין הדרג המדיני לבין מערכת אכיפת החוק בחקיקת בזק״.