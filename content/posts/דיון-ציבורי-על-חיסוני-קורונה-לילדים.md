---
topic: בריאות
date: 2021-10-29T06:56:19Z
hero_image: "/content/images/stock-pfizer-covidvaccine-01-shutt.jpg"
title: דיון ציבורי על חיסוני קורונה לילדים
article_title: צוות הטיפול במגפות יקיים ביום חמישי דיון פתוח לציבור בנושא מתן חיסוני
  קורונה לילדים בגילאי 11-5
author: חדשות ישראל

---
לאחר שוועדת המומחים של ה-FDA המליצה על מתן חיסוני קורונה לילדים בגילאי 5-11, החליט צוות הטיפול במגפות לקיים דיון ציבורי פתוח ולהציג את המידע בנושא ואת מכלול השיקולים לקראת קבלת ההחלטה על המלצתו למנכ״ל משרד הבריאות.

## הדיון יתקיים ביום חמישי, 4 בנובמבר, בשעה 15:00.

הדיון יועבר בשידור חי והציבור יוזמן להשמיע את עמדתו בפני חברי הוועדה ולהציג שאלות למומחים. המלצת הועדה לא תתקבל בדיון זה. הדיון יכלול את הצגת הנושא ע״י מומחים וחברת פייזר וכן מענה לסוגיות שיעלו מהציבור ושמיעת עמדות שונות.

בכדי להגיש התייחסויות, ניתן לפנות בשני מסלולים:

#### בקשה להשמיע עמדה בנושא מתן החיסונים לילדים בגילאי 5-11 בפני הצט״מ:

כל המעוניין להשמיע את עמדתו בנושא מוזמן לפנות עד לתאריך 2.11.21 בשעה 9:00. הפונים יקבלו תשובה לגבי הצגת עמדתם עד ליום 3.11.21 בשעה 13:00. יש להגיש את הבקשה [**_כאן_**](https://survey.gov.il/he/publichearing). במסגרת הבקשה יש לתאר את העמדה אותה אתם מעוניינים להציג בפני הצט״מ - ככל שישנם מסמכים שתומכים בעמדה, יש לצרפם.

מכיוון שמספר הפונים צפוי להיות גדול, ייבחרו הדוברים שיציגו לפי הקריטריונים הבאים:

* נציגות לגורמי מקצוע בתחומי הבריאות והרפואה, נציגות לארגוני חברה אזרחית, נציגות לציבור הרחב.
* נציגות לפי נושא ההתייחסות – בטיחות החיסון, מועילות החיסון, סוגיות אחרות.
* נציגות לפי העמדה ביחס לחיסון – תומכים בחיסון, מתנגדים לחיסון, מעלים סוגיות כלליות ביחס לחיסון בלי התייחסות לתמיכה או התנגדות.

תיערך הגרלה בין הפונים, שתשמור על ייצוגיות לפי הקריטריונים.

השימוע הציבורי יערך בדומה ל-FDA:

* לכל דובר יוקצו 3 דקות
* הדובר יציג את דבריו ללא שימוש במצלמת הוידאו.
* ככל שהדובר יציג מצגת - המצגת תישלח מראש עד ליום 3.11.21 בשעה 21:00.
* המצגת תתייחס לסוגיות שהעלה הפונה בבקשתו.
* העברת השקפים תתבצע על ידי משרד הבריאות בהתאם להנחיית המציג.
* יתבצע גילוי נאות לגבי ניגודי עניינים אפשריים.
* סדר הדוברים ייקבע בהגרלה.
* ייבחרו כ-20 דוברים להציג את עמדתם בפני הצט״מ.
* הדובר יתייחס לנושא המקצועי. לא יתאפשר שיח שישמיץ באופן אישי או קבוצתי את חברי הצט״מ או את עובדי משרד הבריאות. לא תתאפשר אלימות מילולית מכל סוג שהיא במהלך הדיון. במקרים של חריגה מכלל זה, תופסק באופן מיידי ההצגה של הדובר.

#### שאלות או סוגיות שהציבור מעוניין שהמומחים המציגים בדיון יתייחסו אליהן:

כל המעוניין להציג סוגיה מוזמן לפנות עד לתאריך 2.11.21 בשעה 16:00. יש להגיש את הבקשה [**_כאן_**](https://survey.gov.il/he/pandemicexperts). מתוך הפניות שיתקבלו, יבחרו מספר שאלות שיוצגו בפני המומחים על ידי מנחה הדיון.