---
topic: פוליטיקה
date: 2023-01-22T11:22:33Z
hero_image: "/content/images/photo_2023-01-22-13-36-28.jpeg"
title: Netanyahu-deri-382574&393
article_title: "״בלב כבד, בצער רב ובתחושה קשה ביותר״: בעקבות פסיקת בג״ץ - נתניהו פיטר
  את דרעי"
author: חדשות ישראל
hero_image_description: 'נתניהו ודרעי בישיבת הממשלה | צילום: קובי גדעון, לע״מ'

---
בשבוע שעבר פסקו שופטי בג״ץ כי יו״ר ש״ס אריה דרעי אינו יכול לכהן כשר בשל הרשעותיו בפלילים, והורו לראש הממשלה נתניהו לפטר את דרעי מתפקידיו כשר הבריאות ושר הפנים. זמן קצר לאחר מכן הצטרפה היועצת המשפטית לממשלה לדרישה והדגישה כי על נתניהו לפטר את דרעי בהקדם. בישיבת הממשלה שהתקיימה הבוקר ביצע נתניהו את החובה ופיטר את דרעי, אך אמר שהוא עושה זאת ״בלב כבד, בצער רב ובתחושה קשה ביותר״. הוא הדגיש כי יחפש ״כל דרך חוקית״ שבה דרעי יוכל להמשיך לתרום למדינה מניסיונו ומכישוריו, בהתאם לרצון העם - כך לדברי נתניהו.

#### **המכתב המלא שהקריא נתניהו בישיבת הממשלה:**

> כידוע, החלטתי למנותך כמשנה לראש הממשלה ושר הפנים והבריאות באישור רוב חברי הכנסת בשל העובדה שאני רואה בך עוגן של ניסיון, תבונה ואחריות החשובים למדינת ישראל בכל עת, ובעת הזו במיוחד.
>
> כן סברתי שחשוב שתשרת את מדינת ישראל כחבר הקבינט הביטחוני-מדיני בממשלתי, שם תוכל להשפיע מניסיונך רב השנים עוד כחבר קבינט בממשלתם של ראשי הממשלה המנוחים יצחק שמיר ז״ל ויצחק רבין ז״ל - ניסיון עשיר, שתורם לביטחונה וחוסנה של מדינת ישראל.
>
> לצערי הרב, חרף האמור, ביום 18.1.23 החליט בית המשפט העליון בשבתו כבג״ץ כי מוטלת עלי חובה להעבירך מתפקידך כשר הפנים והבריאות. החלטה מצערת זו מתעלמת מרצון העם, כפי שבא לידי ביטוי באמון הרב שהציבור נתן לנציגי העם ונבחריו בממשלתי, כשהיה ברור לכל שתשרת בממשלה בתפקיד שר בכיר.
>
> בכוונתי לחפש כל דרך חוקית שבה תוכל להמשיך לתרום למדינת ישראל מנסיונך ומכישוריך הרבים, בהתאם לרצון העם.
>
> עם זאת, בעקבות הוראות פסק הדין האמור, עלי להודיעך כי לפי סעיף 22 (ב) לחוק יסוד הממשלה, אני נאלץ בלב כבד, בצער רב ובתחושה קשה ביותר, להעבירך מכהונתך כשר בממשלה.
>
> בהערכה רבה, בנימין נתניהו״.

![](/content/images/photo_2023-01-22-13-25-11.jpeg)

###### המכתב שהקריא נתניהו בממשלה

לאחר הדברים שהקריא נתניהו, דרעי אמר: ״אני שומע בקולך את העצב על החלטת בית המשפט וההשלכות שלה״, והדגיש כי מלכתחילה היה ברור לו ולראש הממשלה כי הם יקיימו את החלטת בית המשפט.

#### דברי דרעי בממשלה:

> מכובדי ראש הממשלה, אני שומע בקולך את העצב על החלטת בית המשפט וההשלכות שלה.
>
> זמן קצר מאוד אחרי פרסום ההחלטה ביום רביעי הייתי בביתי, בשלב מאוד מוקדם שחלק קראו את החלטת בית המשפט וחלק טרם קראו אותה, ולשנינו היה ברור שנקיים את החלטת בית המשפט, לא היה בכך ספק בשום שלב.
>
> בניגוד לאלו שמתהדרים בנוצות של ״איכות״ שלטון החוק וקוראים להפרות סדר ולהפרה של החלטות הכנסת והממשלה.
>
> אני יכול להגיד לחבריי בממשלה ולציבור שהיה ברור לתביעה והיה ברור ליועץ המשפטי לממשלה הקודם, ד״ר אביחי מנדלבליט, שאין לי כוונה ושלא הייתה לי כוונה מעולם ולא התחייבתי לפרוש מהחיים הפוליטיים. הדברים היו ברורים על השולחן מתחילת המגעים ועד סופם. הדברים נאמרו אף על ידי נציג מחלקת הבג״צים בדיון.
>
> יש לי מחויבות ברזל ל-400 אלף איש שבחרו בי ובש״ס,. שום החלטה שיפוטית לא תמנע ממני מלשרת אותם ולייצגם.
>
> בכוונתי להמשיך ולתרום בכל כוחי לציבור ולקואליציה, בכוונתי להמשיך ולהנהיג את תנועת ש״ס, להמשיך להשתתף בישיבת ראשי סיעות הקואליציה ולסייע בקידום המהלכים המשפטיים החשובים שהממשלה הזו נבחרה לקדם לחיזוק וביצור המשילות, ולשמור על זהותה היהודית של מדינת ישראל, לעזור לשכבות החלשות ולהוציאם ממעגל העוני, כפי שהצהרתי אז בעת אישור הסדר הטיעון. תודה רבה".