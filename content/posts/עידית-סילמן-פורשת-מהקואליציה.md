---
topic: פוליטיקה
date: 2022-04-06T04:05:30Z
hero_image: "/content/images/hjegfyj11y_217_143_825_464_0_x-large.jpg"
title: עידית סילמן פורשת מהקואליציה
article_title: ח״כ עידית סילמן פורשת מהקואליציה, הממשלה מאבדת את הרוב בכנסת
author: חדשות ישראל

---
## יו״ר הקואליציה, חברת הכנסת עידית סילמן, הודיעה על פרישתה מהקואליציה: ״אינני יכולה עוד לתת יד למהלכי הממשלה״.

הבוקר דיווח פרשן חדשות 12 עמית סגל כי ח״כ עידית סילמן החליטה לפרוש מהקואליציה על רקע חילוקי דעות אידיאולוגיים עם מרכיבי הממשלה. בכך מאבדת הקואליציה את הרוב בכנסת, והיא לא תוכל להעביר חוקים.

בהודעה שפרסמה, סילמן אומרת: ״ניסיתי אחדות, כאחת שבאה מעולמות הטוב המשותף, עמלתי רבות עבור הקואליציה הנוכחית. לצערי לא אוכל לתת יד לפגיעה בזהות היהודית של מדינת ישראל ועם ישראל. לא הכל אתם יודעים כי ניסיתי בשקט. לא אוכל עוד להמשיך בדרך זו בשל הערכים והמקום ממנו אני באה.  
**אני מפסיקה את חברותי בקואליציה ואמשיך לנסות לשכנע את חבריי   
לחזור הביתה ולהקים ממשלת ימין. אני יודעת שאינני היחידה שחשה כך.** הזהות היהודית של מדינת ישראל היא זכות קיומנו כאן, זה הלב שלנו, זו המהות שלנו. פגיעה, ללא כל התחשבות בציבור ובערכים שאותם אני מייצגת היא קו אדום מבחינתי.  
**ניתן להקים ממשלה אחרת כבר בכנסת הזו**.

***

#### התגובות במערכת הפוליטית:

**נתניהו בירך את סילמן בסרטון שפרסם:** התרגשתי מאוד לשמוע את הצהרתה של חברת הכנסת סילמן ואני מברך אותה בשם המונים בעם ישראל שייחלו לרגע הזה. עידית, הוכחת שמה שמנחה אותך זו הדאגה לזהות היהודית של מדינת ישראל ולארץ ישראל, ואני מקבל אותך בברכה חזרה הביתה למחנה הלאומי. את הוכחת שנציגי ציבור אמיתיים פועלים לפי צו מצפונם ואין זכות גדולה מזו. אני קורא לכל מי שנבחר בקולות המחנה הלאומי להצטרף לעידית ולחזור אלינו הביתה, אתם תתקבלו בכל הכבוד הראוי ובזרועות פתוחות.

**יו״ר הציונות הדתית בצלאל סמוטריץ׳:** שחר של יום חדש במדינת ישראל. הסוף לממשלה הלא ציונית של בנט והתנועה האיסלמית והרגע שבו אפשר וצריך להחליף אותה בממשלה יהודית, ציונית ולאומית. אני מבקש לברך את ח״כ עידית סילמן על הצעד האמיץ והצודק שעשתה הבוקר ובו הציבה קו אדום בפני הפגיעה בזהות היהודית של מדינת ישראל ובערכי הציונות הבסיסיים. המחנה הלאומי יקבל את עידית בזרועות פתוחות ובמקום של כבוד השמור למי שהצילו את עם ישראל ומדינת ישראל באחד מרגעי המשבר שלהם. חודש ניסן הוא חודש הגאולה, חודש של חירות ותקווה, הבוקר עידית השיבה את התקווה לאזרחי ישראל. אני קורא לחברים בקואליציה שנבחרו בקולות הימין, חזרו הביתה. יחד נבנה ממשלה יהודית, ציונית ולאומית שתעשה המון טוב למדינת ישראל.

**יו״ר סיעת הליכוד ומרכז האופוזיציה יריב לוין:** אני מברך מכל הלב ובהערכה עמוקה את ח"כ עידית סילמן, שעשתה הבוקר את המעשה הנכון, את המעשה הציוני והודיעה על הפסקת חברותה בקואליציית השמאל. ח״כ סילמן, בצעד שעשתה, מצילה את מדינת ישראל מתהליך מסוכן וחסר תקדים של פגיעה עמוקה באופי היהודי של המדינה וביסודות קיומה. אני קורא לכל מי שנבחר בקולות בוחרי הימין ללכת בדרך שסללה ח"כ סילמן ולעשות כמוה.

**ח״כ מיקי זוהר מהליכוד:** עידית, לכי עד הסוף. ‏כפי שאמרתי לך אתמול, את יכולה לגאול את עם ישראל.

**יו״ר ש״ס אריה דרעי:** אני מברך את ח״כ עידית סילמן, שנתנה יד להצלת הזהות היהודית של מדינת ישראל, מתנצל שפקפקתי בצעד האמיץ שעשית, תבורכי מפי עליון. ׳בניסן נגאלו ובניסן עתידין להיגאל׳.

**ח״כ מירי רגב מהליכוד:** אני מברכת את ח״כ עידית סילמן שעשתה את הצד המתבקש לעזוב את הקואליציה המתיוונת הזאת, הפוגעת בזהותה היהודית של ישראל. אני קוראת לכל מי שנבחר ע״י קולות הימין, לפרוש מהקואליציה ויחד נקים ממשלת ימין לאומית אחראית, שתשמור על הזהותה היהודית ותפעל למען האינטרסים הבטחוניים והלאומיים שלנו.

**ח״כ קטי שטרית מהליכוד:** שוחחתי כעת עם חברתי חה״כ עידית סילמן. בירכתי אותה על הצעד המבורך, היהודי, הציוני והחשוב שלה למען עם ישראל ומדינת ישראל.

**ח״כ יואב קיש מהליכוד:** מחזק את חברת הכנסת עידית סילמן על מהלך שמציל את ישראל וישמור על המדינה היהודית הדמוקרטית היחידה בעולם. הממשלה הרעה הזו סיימה את דרכה. קורא לכל אנשי הימין להצטרף למהלך ולפרוש מקואליציית השמאל שפועלת לשנות את אופייה של ישראל למדינת כל אזרחיה.

**ח״כ אמיר אוחנה מהליכוד:** וְיֵשׁ־תִּקְוָ֥ה לְאַחֲרִיתֵ֖ךְ נְאֻם־יְהֹוָ֑ה וְשָׁ֥בוּ בָנִ֖ים לִגְבוּלָֽם׃ ברכות לעידית סילמן, שהצטרפה לעמיחי שיקלי ואינה מוכנה עוד לעשות שקר בנפשה. קורא לכל מי שנבחר בקולות ימין - לימין שור. מעוות לא יוכל לתקון - קיצה של ממשלת העיוועים הזו הולך וקרב בע"ה.