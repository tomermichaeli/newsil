---
topic: חדשות
date: 2022-07-13T10:07:51Z
hero_image: "/content/images/img_3549.jpg"
title: ישראל וארהב שתפ טכנולוגי
article_title: 'לפיד וביידן בהצהרה משותפת: ישראל וארה״ב מכריזות על שיתוף פעולה אסטרטגי
  בתחום הטכנולוגיות המתקדמות '
author: חדשות ישראל

---
ראש הממשלה יאיר לפיד ונשיא ארה״ב ג׳ו ביידן בהצהרה משותפת: ישראל וארה״ב מכריזות על תחילתו של שיתוף פעולה אסטרטגי בתחום הטכנולוגיות המתקדמות שימצב את ישראל לצד בנות בריתה המובילות של ארה״ב.

#### לפיד: ״ההצהרה המשותפת מציבה את ישראל בחזית החדשנות העולמית ומבססת את מעמדה כמעצמה טכנולוגית מובילה״

תוקם מסגרת לדיאלוג טכנולוגי-אסטרטגי בהובלת היועצים לביטחון לאומי, תוך התמקדות בטכנולוגיות אסטרטגיות (בינה מלאכותית וקוואנטום) ובפתרונות לאתגרים גלובליים, כגון התמודדות עם משבר האקלים ושיפור ההיערכות למגיפות.

***

## ההודעה המלאה:

  
לקראת ביקור הנשיא ביידן בישראל, נשיא ארה"ב וראש הממשלה מפרסמים היום (ד׳) הצהרה משותפת, המכריזה על הקמת מסגרת לדיאלוג טכנולוגי – אסטרטגי על מנת להעמיק באופן משמעותי את השותפות האסטרטגית בטכנולוגיות חוד החנית.

במסגרת ההצהרה, המנהיגים הביעו מחויבות להעצים את שיתוף הפעולה הטכנולוגי בין המדינות, לחזק את מרחב הפעולה המשותף (אקוסיסטם) בתחום החדשנות, למקסם את היכולות של המדינות בתחום הטכנולוגי, למצוא פתרונות חדשניים לאתגרים גלובליים ולקדם סדר יום משותף בזירה הבינלאומית.

משלחת אמריקאית ראשונה לקידום מסגרת הדיאלוג הטכנולוגי – אסטרטגי צפויה לבקר בישראל בחודשים הקרובים ולדון במיזמים משותפים בתחומים הבאים: בינה מלאכותית, קוואנטום, התמודדות עם משבר האקלים ושיפור ההיערכות למגיפות.

מטרת ההצהרה המשותפת לתת ביטוי למערכת היחסים המיוחדת בין ארה"ב וישראל, לעגן את השותפות בין המדינות ולמצב את מעמדה של ישראל לצד בנות בריתה המובילות של ארה״ב בתחום הטכנולוגי, הנמצא בראש סדר היום הבין-לאומי.

נוסף על כך, ההצהרה המשותפת מאשרת את מחויבות המדינות להרחיב את שיתוף הפעולה גם לתחומים נוספים ולהתמודדות עם אתגרים טכנולוגיים כבסיס לשילוב כוחות משמעותי, שיעצב את העשור הבא.

#### ראש הממשלה לפיד:

״ההצהרה המשותפת מציבה את ישראל בחזית החדשנות העולמית ומבססת את מעמדה כמעצמה טכנולוגית מובילה. החזון שלנו למיליון איש בהייטק מתחיל בשיתופי פעולה בינלאומיים שיהוו הזדמנויות חדשות לעולמות ההייטק בארץ״.

#### הנושאים שנבחרו:

**התמודדות עם מגיפות –** שיתוף פעולה טכנולוגי למעקב אחר מחלות, התראה מוקדמת, ומענה רפואי מהיר. יעד מרכזי: בניית הכלים להתמודדות עם מגפה לא ידועה, ובפרט פיתוח חיסון / תרופה והתאמת רגולציה, תוך 60-90 יום.

**אקלים –** שיתופי פעולה טכנולוגיים ופריסת טכנולוגיות המקדמות פתרונות שוויוניים למשבר האקלים. יעד מרכזי: פיתוח כלים בעלי יכולת להשפעה גלובלית על משבר האקלים.

**בינה מלאכותית –** שיתופי פעולה בטכנולוגיית AI בתחום התחבורה, הבריאות, החקלאות, הרגולציה, האתיקה וההטמעה במגזר הממשלתי.

**קוואנטום –** שיתופי פעולה בתחום מדעי המידע הקוונטי.

ישראל תהיה המדינה הרביעית (אחרי בריטניה, אוסטרליה ויפן) עמה מקיימת ארה״ב שת״פ דומה בתחומי ה-AI והקוואנטום. נתון המעיד על החוסן הכלכלי של ישראל והיותה מדינה מובילה בתחומי הטכנולוגיה והחדשנות.