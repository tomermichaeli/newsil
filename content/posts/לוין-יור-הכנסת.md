---
topic: פוליטיקה
date: 2022-12-13T09:36:23.000+00:00
hero_image: "/content/images/levinknesset.png"
title: " לוין יור הכנסת"
article_title: 'בדרך לממשלה: ח״כ יריב לוין נבחר ליו״ר הכנסת; נתניהו: ״מינוי זמני מאוד״'
author: חדשות ישראל
hero_image_description: 'יריב לוין | צילום: ערוץ הכנסת'

---
הקואליציה המתגבשת השלימה הבוקר עוד צעד בתהליך להקמת הממשלה: לאחר העימות אתמול מול יש עתיד על בחירת יו״ר הכנסת וההסכמה לדחות את מועד ההצבעה, מליאת הכנסת בחרה ביריב לוין לתפקיד יו״ר הכנסת ה-25. המינוי נועד להיות זמני בלבד, כדי לאפשר את חקיקת החוקים הדרושים להקמת הממשלה לפני סיום חלוקת התיקים, אך יש גורמים במערכת הפוליטית שמעריכים שהתפקיד הזמני יהפוך בסופו של דבר לקבוע.  
כך למשל, העריך חבר הכנסת דוד ביטן מהליכוד בגלי צה״ל כי ״יריב לוין ירצה להישאר בתפקיד יו״ר הכנסת ולא להתמנות לשר המשפטים״, והוסיף: ״נתניהו מסכים לרפורמות שמציע לוין, המחלוקת ביניהם על מהירות הוצאתן לפועל״.

לפני ההצבעה על בחירת יו״ר הכנסת נאמו ראש הממשלה היוצא, יאיר לפיד, וראש הממשלה המיועד, בנימין נתניהו, שבירך את לוין על נכונותו לקבל את התפקיד באופן ״זמני מאוד״.

#### לפיד:

> אני רוצה לשאול את האמא הזו שהצביעה ליכוד. זה מה שרצית? כשעמדת בקלפי ושמת פתק של מחל, זה מה שהצבעת בשבילו? זה מה שרצית? שבקול שלך תוקם הממשלה הכי קיצונית בתולדות המדינה? איך את מרגישה עם זה שההבטחה הראשונה של הממשלה החדשה, הדבר הראשון שהם סיכמו עליו, זה לשלם לתלמידי ישיבות יותר כסף מאשר לחיילי צה״ל? איך את מרגישה עם זה שתחבורה ציבורית בעיר שלך תעלה יותר, רק מפני שאת לא חרדית. כי זה חלק מההסכמים. בערים חרדיות ישלמו פחות על תחבורה ציבורית. למה, ככה. כי הם יכולים.
>
> הממשלה שלנו העלתה את המשכורות של חיילי צה״ל ב-50%, הממשלה החדשה מעדיפה לתת את הכסף - של המיסים שלך – לצעירים בני 18 כדי לוודא שהם לא יתגייסו ולא יעבדו.
>
> אני לא מוכן לתת לכם בעלות על היהדות. היא לא שלכם. אתם לא יותר יהודים מאתנו. הכותל גם שלנו, הקידוש בערב שבת גם שלנו, נצח ישראל הוא של כולנו.
>
> זו לא ממשלת ליכוד, זו בטח לא ממשלת נתניהו. נתניהו חלש, מבועת מהמשפט שלו, השתלטו עליו אנשים צעירים ממנו, קיצונים ונחושים ממנו. סמוטריץ' ודרעי שולטים בממשלה הזו. נתניהו שותף זוטר. ניצחתם בבחירות, אני לא מתווכח עם זה, אבל לא ניצחתם ולא תנצחו את הדמוקרטיה הישראלית. עצמאות בתי המשפט לא כפופה לתוצאות הבחירות. תיקים פליליים לא כפופים לתוצאות הבחירות. זכויות נשים לא כפופות לתוצאות הבחירות.
>
> אנחנו לא הפרייארים שלכם. אנחנו לא פה רק בשביל לשלם מיסים ולשלוח את הילדים שלנו לצבא. אנחנו אוהבים את המדינה הזו לא פחות מכם, ואנחנו יהודים לא פחות מכם, ואנחנו לא ניתן לכם להרוס את הדמוקרטיה שלנו״.

#### נתניהו:

> אדוני היושב ראש, אני רוצה להודות לך על שירותך כיו״ר הכנסת. אני מבקש לברך את חברנו יריב לוין על הנכונות להתייצב עכשיו בשבועיים הללו, או כמה זמן שזה ייקח, בתפקיד הזה. זמני מאוד.
>
> אני קורא לחברי האופוזיציה לקבל את הכרעת העם בבחירות ולהפסיק לפזר הפחדות ושקרים. שמעתי את ראש הממשלה היוצא אומר ש׳רק אנחנו משלמים מיסים ורק אנחנו משרתים בצבא׳. אני לא חושב שצריך לעשות השוואות אבל אם יאיר לפיד מתעקש אני מציע לו לעשות חשבון פשוט: 32 מנדטים של הליכוד מייצגים ציבור שמשרת כולו בצבא, 12 מנדטים של הציונות הדתית ועוצמה יהודית כולם משרתים בצבא, מספר גדול מאוד של מצביעי ש״ס משרתים בצבא, שלא לדבר על הציבור החרדי שמשרת בשירותים חיוניים והצלה. זה 50 מנדטים שמשרתים, ובציבור שלכם יש 46 מנדטים. הניסיון לפלג ולשסות הוא דבר פסול מעיקרו.
>
> יש ויהיה חשמל בשבת, יש ויהיו חופי רחצה לכולם. אנחנו נשמור על הסטטוס קוו - איש באמונתו יחיה. לא תהיה פה מדינת הלכה, תהיה פה מדינה שתדאג לכל אזרחי ישראל בלי יוצא מן הכלל. נבחרנו להוביל בדרך שלנו, דרך של הימין הלאומי ודרך של הימין הליברלי וכך נעשה״.

לאחר הנאומים הצביעו חברי הכנסת על זהות יושב הראש החדש. יריב לוין זכה לתמיכת 64 חברי כנסת, מירב בן ארי (יש עתיד) זכתה לתמיכת 45 חברי כנסת ובאיימן עודה (חד״ש-תע״ל) תמכו חמישה חברי כנסת.

#### בנאום בחירתו אמר לוין:

> אני מודה ליושב ראש הכנסת העשרים וארבע, חבר הכנסת מיקי לוי. חברות וחברי הכנסת, אני מבקש להודות לכם על האמון שניתן בי. אני מבקש לומר תודה מיוחדת לך, אדוני ראש הממשלה המיועד, בנימין נתניהו, על הזכות ללכת עמך בדרך משותפת ארוכת שנים ועל האמון האישי והגיבוי יוצא הדופן שאני מקבל ממך.
>
> מכובדיי חברי הכנסת, אעשה ככל יכולתי על מנת למלא גם את שליחותי זו, בדרך שחינכו אותי הוריי, גאיל זכרה לברכה ואריה יבדל לחיים ארוכים. דרך של מחוייבות מוחלטת לעם ישראל, למורשת אבותינו ולמימוש זכותנו שאינה ניתנת לערעור על ארץ ישראל. אעשה זאת מתוך הכרה עמוקה בחשיבותה של הכנסת, כבית לאזרחי ישראל כולם, ובפרט לחלשים שבהם, כפי שלימד אותי חמי היקר חבר הכנסת יעקב שמאי זכרונו לברכה. לא הייתי יכול לעשות דבר מפעילותי הציבורית ללא תמיכתה ועזרתה של אשתי האהובה יפעת, וללא הגיבוי שאני מקבל מילדיי עידן, ניב ועדי. תודתי העמוקה ואהבתי הרבה, נתונות להם.
>
> מכובדיי חברי הכנסת, אני תקווה כי הכנסת ה-25 תהא כנסת אשר תמלא את ימיה וכי תקום בישראל בקרוב ממשלה יציבה. נידרש לעשות מאמץ משותף על מנת לחזק את מעמדה של הכנסת כרשות המחוקקת, מעמד אשר נפגע מאוד בתקופה האחרונה. נידרש להבטיח כי המנדט שניתן לנו על ידי הציבור אכן ימומש, וכי תתקיים משילות שהיא ביטוי חשוב והכרחי של השיטה הדמוקרטית. זכינו כי מתאפשר לנו לכהן בכנסת כנציגי העם כולו. פעולתנו כאן מתבצעת גם בזכות עבודתם המסורה של כלל עובדי הכנסת, אשר תודתנו נתונה להם. אני מבקש להביע את תודתי גם לצוות המצויין העובד עמי מזה שנים״.

לוין סיים בהתייחסות לסדר היום הצפוי של הכנסת: ״מחכים לנו בימים הקרובים ימי עבודה עמוסים ביותר. נצא עכשיו להפסקה, במהלכה אני מבקש לזמן את חברי נשיאות הכנסת לישיבה בעוד שעה בלשכתי. כמו כן תתקיים ישיבה של הוועדה המסדרת בהתאם לסדר היום ולוחות הזמנים שפורסמו על ידה. ישיבת המליאה תחודש בהודעה של חצי שעה מראש, לשם דיון בהצעות חוק בקריאה טרומית, ככל שהדבר יאושר על ידי נשיאות הכנסת ובכפוף למתן פטור מחובת הנחה על ידי הוועדה המסדרת״.

![](/content/images/img_9b4672e37e92-1.jpeg "הפתק שהשאיר לוי ללוין")
###### הפתק שהשאיר לוי ללוין

לאחר הדיון פורסמה תמונת הפתק שהשאיר יו״ר הכנסת היוצא, מיקי לוי, ליו״ר החדש לוין, ובו נכתב: ״יריב שלום. בהצלחה״. כמו כן, נתניהו ולוין פרסמו תמונה ראשונה יחד בלשכת יו״ר הכנסת.

![](/content/images/img_02956a41a0e7-1.jpeg "נתניהו ולוין בלשכת היו״ר")
###### נתניהו ולוין בלשכת היו״ר