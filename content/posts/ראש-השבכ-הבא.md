---
topic: ביטחון
date: 2021-09-01T12:02:15Z
hero_image: "/content/images/shabac.png"
title: ראש השבכ הבא
article_title: ראש הממשלה בנט הודיע על מינויו של ר׳ לתפקיד ראש השב״כ
author: חדשות ישראל

---
#### ההודעה המלאה:

ר׳ (55), נשוי ואב לשלושה, בוגר תואר ראשון במדעי המדינה ופילוסופיה מאוניברסיטת תל אביב ותואר שני במנהל ציבורי מאוניברסיטת הארוורד, מכהן כיום כסגן ראש שירות הביטחון הכללי.

את שירותו הצבאי ביצע ר׳ כלוחם בסיירת מטכ״ל, ולאחר מכן התגייס לשב״כ כלוחם ביחידת המבצעים.

במסגרת שירותו ארוך השנים למען ביטחון ישראל, לחם ופיקד ר׳ על מבצעים רבים ברצועת עזה, ביהודה ושומרון ובלבנון. בשנת 2011 מונה לראש אגף המבצעים בשב״כ, בשנת 2016 מונה לראש אגף המטה האחראי על בניין הכח של הארגון ובשנת 2018 מונה לסגן ראש השירות, תפקיד אותו הוא ממלא בשנתיים וחצי האחרונות.

במהלך השנים הוענקו למבצעים שהוביל ר׳ וליחידות שעמד בראשן מספר פרסי ביטחון.

נוכח ניסיונו ארוך השנים, ביצועיו והבנתו את האתגרים המשמעותיים הניצבים בפני מדינת ישראל בכלל, ובפני שירות הביטחון הכללי בפרט, בחר רה״מ בנט למנותו לתפקיד ראש השב״כ.

**ראש הממשלה, נפתלי בנט:** ״ר׳ הוא לוחם נועז ומפקד מצוין. אין לי ספק שהוא יוביל את השירות לפסגות חדשות של מצוינות למען ביטחון ישראל.״

**שמו ותמונתו של ר׳ ייחשפו לאחר אישור המינוי ע״י הוועדה המייעצת למינוי בכירים בשירות המדינה (ועדת גולדברג) ואישור הממשלה.**