---
topic: ביטחון
date: 2021-09-03T07:28:06Z
hero_image: "/content/images/img_3081.JPG"
title: תחקיר ראשוני בראל חדריה שמואלי
article_title: צה״ל מפרסם את מסקנות הביניים בתחקיר מותו של סמ״ר בראל חדריה שמואלי
author: חדשות ישראל

---
**בימים האחרונים הוצגו לרמטכ״ל אביב כוכבי מסקנות הביניים של תחקיר אירוע הפרת הסדר האלימה במהלכה נפל לוחם מג״ב, סמ״ר בראל חדריה שמואלי ז״ל. עיקרי התחקיר הוצגו הבוקר למשפחתו של בראל.**

במוצאי שבת, 21 באוגוסט, התפתחה התפרעות אלימה סמוך לגדר בצפון הרצועה, במהלכה מחבל ירה לעבר הלוחם בראל חדריה שמואלי ופצע אותו באורח אנוש. לאחר מספר ימים נקבע מותו בבית החולים סורוקה.

מהתחקיר בשלב זה עולה כי נוהל הקרב וההערכות המבצעית להתפרעויות האלימות בוצעו בצורה יסודית ומקיפה וכללו תגבור של כוחות כשירים ומאומנים ובהם קלעים וצלפים.

עוד עולה כי **נכון היה לפרוס ולהפעיל את הכוחות באופן שונה** מרגע הגעת ההמון האלים לקיר המגן. לצד זאת, **לא נמצא כל פער ביחס להוראות הפתיחה באש, והן לא שונו בשום שלב** לפני האירועים או במהלכם. הרמטכ״ל קבע כי ההוראות אפשרו את ביצוע המשימה המבצעית והסרת כל איום מסכן חיים. עוד נמצא כי גם באירוע זה בוצע ירי משמעותי בתגובה להתפרעויות.

במהלך האירועים המפקדים נכחו בקו המגע ופיקדו על הכוחות מלפנים. הרמטכ״ל הדגיש כי ״מפקדי צה״ל הולכים בראש חייליהם ומובילים אותם בקרב, כך גם באירוע זה״. הרמטכ״ל הנחה להמשיך בתהליכי התחקור, עד להשלמת התחקיר המלא. כמו כן, הנחה ליישם את הלקחים שהופקו בשלב זה ולהנחילם עד לאחרון המפקדים והלוחמים בשטח.